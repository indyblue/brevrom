Creátor ineffábilis, qui de thesáuris sapiéntiæ tuæ tres Angelórum hierárchias designásti et eas super cœlum empýreum miro órdine collocásti, átque univérsi partes elegantíssime disposuísti; Tu, ínquam, qui verus fons lúminis et sapiéntiæ díceris, ac superéminens princípium; infúndere dignéris super intelléctus mei ténebras tuæ rádium claritátis, dúplices, in quibus natus sum, a me rémovens ténebras, peccátum scílicet et ignorántiam. Tu qui línguas infántium facis disértas, línguam meam erúdias, átque in lábiis meis grátiam tuæ benedictiónis infúnde. Da mihi intelligéndi acúmen, retinéndi capacitátem, addiscéndi modum et facultátem, interpretándi subtilitátem, loquéndi grátiam copiósam; ingréssum ínstruas, progréssum dírigas, egréssum cómpleas. Tu qui es verus Deus et homo. Qui vivis et regnas in sǽcula sæculórum. Amen.
