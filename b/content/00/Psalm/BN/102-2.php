Psalmus 102. ii.  Quomodo miseretur
13  Quómodo miserétur pater filiórum, misértus est Dóminus timéntibus se : * quóniam ipse cognóvit figméntum nostrum.
14  Recordátus est quóniam pulvis sumus : * homo, sicut fœnum dies ejus, tamquam flos agri sic efflorébit.
15  Quóniam spíritus pertransíbit in illo, et non subsistet : * et non cognóscet ámplius locum suum.
16  Misericórdia autem Dómini ab ætérno, * et usque in ætérnum super timéntes eum.
17  Et justítia illius in fílios filiórum, * his qui servant testaméntum ejus.
18   Et mémores sunt mandatórum ipsíus, * ad faciéndum ea.
19  Dóminus in cælo parávit sedem suam : * et regnum ipsíus ómnibus dominábitur.
20  Benedícite Dómino, omnes Angeli ejus : * poténtes virtúte, faciéntes verbum illius, ad audiéndam vocem sermónum ejus.
21  Benedícite Dómino, omnes virtútes ejus : * minístri ejus, qui fácitis voluntátem ejus.
22  Benedícite Dómino, ómnia ópera ejus : * in omni loco dominatiónis ejus, bénedic, ánima mea, Dómino.
