Psalmus 144. i.  Exaltabo te
Exaltábo te, Deus meus, rex: * et benedícam nómini tuo in sæculum, et in sæculum sæculi.
2  Per síngulos dies benedícam tibi: * et laudábo nomen tuum in sæculum, et in sæculum sæculi.
3  Magnus Dóminus, et laudábilis nimis: * et magnitúdinis ejus non est finis.
4  Generátio et generátio laudábit ópera tua: * et poténtiam tuam pronuntiábunt.
5  Magnificéntiam glóriæ sanctitátis tuæ loquéntur: * et mirabília tua narrábunt.
6  Et virtútem terribílium tuórum dicent: * et magnitúdinem tuam narrábunt.
7  Memóriam abundántiæ suavitátis tuæ eructábunt: * et justítia tua exsultábunt.
