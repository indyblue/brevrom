Canticum trium Puerorum Benedicite, omnia opera   Dan. 3, 57-88 et 56
Benedícite, ómnia ópera Dómini, Dómino: * laudáte et superexaltáte eum in sæcula.
2    Benedícite, Angeli Dómini, Dómino: * benedícite, cæli, Dómino.
3    Benedícite, aquæ omnes, quæ super cælos sunt, Dómino: * benedícite, omnes virtútes Dómini, Dómino.
4    Benedícite, sol et luna, Dómino: * benedícite, stellæ cæli, Dómino.
5    Benedícite, omnis imber et ros, Dómino: * benedícite, omnes spíritus Dei, Dómino.
6    Benedícite, ignis et æstus, Dómino: * benedícite, frigus et æstus, Dómino.
7    Benedícite, rores et pruína, Dómino: * benedícite, gelu et frigus, Dómino.
8    Benedícite, glácies et nives, Dómino: * benedícite, noctes et dies, Dómino.
9    Benedícite, lux et ténebræ, Dómino: * benedícite, fúlgura et nubes, Dómino.
10  Benedícat terra Dóminum: * laudet et superexáltet eum in sæcula.
11  Benedícite, montes et colles, Dómino: * benedícite, univérsa germinántia in terra, Dómino.
12  Benedícite, fontes, Dómino: * benedícite, mária et flúmina, Dómino.
13  Benedícite, cete, et ómnia, quæ movéntur in aquis, Dómino: * benedícite, omnes vólucres cæli, Dómino.
14    Benedícite, omnes béstiæ et pécora, Dómino: * benedícite, fílii hóminum, Dómino.
15    Benedícat Israël Dóminum: * laudet et superexáltet eum in sæcula.
16    Benedícite, sacerdótes Dómini, Dómino: * benedícite, servi Dómini, Dómino.
17    Benedícite, spíritus, et ánimæ justórum, Dómino: * benedícite, sancti et húmiles corde, Dómino.
18    Benedícite, Ananía, Azaría, Mísaël, Dómino: * laudáte et superexaltáte eum in sæcula.
(Fit reverentia:)
19    Benedicámus Patrem et Fílium cum Sancto Spíritu: * laudémus et superexaltémus eum in sæcula.
20  Benedíctus es, Dómine, in firmaménto cæli: * et laudábilis, et gloriósus, et superexaltátus in sæcula.
Hic non dícitur Glória Patri, neque Amen.
