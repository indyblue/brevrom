Psalmus 17. i.   Diligam te, Domine
Díligam te, † Dómine, fortitúdo mea: * Dóminus firmaméntum meum, et refúgium meum, et liberátor meus.
2  Deus meus adjútor meus, * et sperábo in eum.
3  Protéctor meus, et cornu salútis meæ, * et suscéptor meus.
4  Laudans invocábo Dóminum: * et ab inimícis meis salvus ero.
5  Circumdedérunt me dolóres mortis: * et torréntes iniquitátis conturbavérunt me.
6  Dolóres inférni circumdedérunt me: * præoccupavérunt me láquei mortis.
7  In tribulatióne mea invocávi Dóminum, * et ad Deum meum clamávi.
8  Et exaudívit de templo sancto suo vocem meam: * et clamor meus in conspéctu ejus, introívit in aures ejus.
9  Commóta est, et contrémuit terra: * fundaménta móntium conturbáta sunt, et commóta sunt, quóniam irátus est eis.
10  Ascéndit fumus in ira ejus: et ignis a fácie ejus exársit: * carbónes succénsi sunt ab eo.
11  Inclinávit cælos, et descéndit: * et calígo sub pédibus ejus.
12  Et ascéndit super Chérubim, et volávit: * volávit super pennas ventórum.
13  Et pósuit ténebras latíbulum suum, in circúitu ejus tabernáculum ejus: * tenebrósa aqua in núbibus áëris.
14  Præ fulgóre in conspéctu ejus nubes transiérunt, * grando et carbónes ignis.
15  Et intónuit de cælo Dóminus, et Altíssimus dedit vocem suam: * grando et carbónes ignis.
16  Et misit sagíttas suas, et dissipávit eos: * fúlgura multiplicávit, et conturbávit eos.
17  Et apparuérunt fontes aquárum, * et reveláta sunt fundaménta orbis terrárum:
18  Ab increpatióne tua, Dómine, * ab inspiratióne spíritus iræ tuæ.
