Psalmus 38.  Dixi, Custodiam
Dixi: Custódiam vias meas: * ut non delínquam in lingua mea.
2  Pósui ori meo custódiam, * cum consísteret peccátor advérsum me.
3  Obmútui, et humiliátus sum, et sílui a bonis: * et dolor meus renovátus est.
4  Concáluit cor meum intra me: * et in meditatióne mea exardéscet ignis.
5  Locútus sum in lingua mea: * Notum fac mihi, Dómine, finem meum.
6  Et númerum diérum meórum quis est: * ut sciam quid desit mihi.
7  Ecce mensurábiles posuísti dies meos: * et substántia mea tamquam níhilum ante te.
8  Verúmtamen univérsa vánitas, * omnis homo vivens.
9  Verúmtamen in imágine pertránsit homo: * sed et frustra conturbátur.
10  Thesaurízat: * et ignórat cui congregábit ea.
11  Et nunc quæ est exspectátio mea? Nonne Dóminus? * Et substántia mea apud te est.
12  Ab ómnibus iniquitátibus meis érue me: * oppróbrium insipiénti dedísti me.
13  Obmútui, et non apérui os meum, quóniam tu fecísti: * ámove a me plagas tuas.
14  A fortitúdine manus tuæ ego deféci in increpatiónibus: * propter iniquitátem corripuísti hóminem.
15  Et tabéscere fecísti sicut aráneam ánimam ejus: * verúmtamen vane conturbátur omnis homo.
16  Exáudi oratiónem meam, Dómine, et deprecatiónem meam: * áuribus pércipe lácrimas meas.
17  Ne síleas: quóniam ádvena ego sum apud te, et peregrínus, * sicut omnes patres mei.
18  Remítte mihi, ut refrígerer priúsquam ábeam, * et ámplius non ero.
