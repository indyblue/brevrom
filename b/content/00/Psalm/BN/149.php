Psalmus 149.   Cantate Domino
Cantáte Dómino cánticum novum: * laus ejus in ecclésia sanctórum.
2  Lætétur Israël in eo, qui fecit eum: * et fílii Sion exsúltent in rege suo.
3  Laudent nomen ejus in choro: * in tympano, et psaltério psallant ei.
4  Quia beneplácitum est Dómino in pópulo suo: * et exaltábit mansuétos in salútem.
5  Exsultábunt sancti in glória: * lætabúntur in cubílibus suis.
6  Exaltatiónes Dei in gútture eórum: * et gládii ancípites in mánibus eórum.
7  Ad faciéndam vindíctam in natiónibus: * increpatiónes in pópulis.
8  Ad alligándos reges eórum in compédibus: * et nóbiles eórum in mánicis férreis.
9  Ut fáciant in eis judícium conscríptum: * glória hæc est ómnibus sanctis ejus.
