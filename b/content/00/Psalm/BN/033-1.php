Psalmus 33.i.   Benedicam Dominum
Benedícam Dóminum in omni témpore : * semper laus ejus in ore meo.
2  In Dómino laudábitur ánima mea : * áudiant mansuéti, et læténtur.
3  Magnificáte Dóminum mecum : * et exaltémus nomen ejus in idípsum.
4  Exquisívi Dóminum, et exaudívit me : * et ex ómnibus tribulatiónibus meis erípuit me.
5  Accédite ad eum, et illuminámini : * et fácies vestræ non confundéntur.
6  Iste pauper clamávit, et Dóminus exaudívit eum : * et de ómnibus tribulatiónibus ejus salvávit eum.
7  Immíttet Angelus Dómini in circúitu timéntium eum : * et erípiet eos.
8  Gustáte, et vidéte quóniam suávis est Dóminus : * beátus vir, qui sperat in eo.
9  Timéte Dóminum, omnes sancti ejus : * quóniam non est inópia timéntibus eum.
10  Dívites eguérunt et esuriérunt : * inquiréntes autem Dóminum non minuéntur omni bono.
